MNIEJ ZNACZY WIĘCEJ? O co tu chodzi? Może o matematykę "Alicji w Krainie Czarów"?

> "Napij się więcej herbaty." rzekł zając marcowy do Alicji. \
> "Ale ja jeszcze w ogóle nie piłam," żachnęła się Alicja, "więc nie mogę więcej." \
> "Masz na myśli, że nie możesz _mniej_," powiedział Kapelusznik; "bardzo łatwo jest wziąć _więcej_, gdy nie wzięło się jeszcze nic."

A może jest to logika Wiedźm?

> "Złe dobre jest, a dobre - złe...." <sup>1</sup>

Wedle prostolinijnej logiki, tudzież matematyki, sprawa jest prosta: nonsens. Ale _życie_ niepokojąco i uspakająco wykracza poza ramy prostolinijnej logiki; bliżej mu do _zakrzywionej_ logiki, która często wywraca rzeczy do góry nogami, zanim się zorientujesz, wykręca je na opak.

> Pacyfiści zostają bojownikami. \
> Wojownicy o wolność stają się tyranami. \
> Błogosławieństwa okazują się przekleństwami. \
> Urządzenia ułatwiające życie stają się obciążeniem nie do zniesienia. \
> Pomoc zaczyna być obciążeniem. \
> Więcej staje się mniej.

Jako ekonomiście, poszczęściło mi się, że zrozumiałem to już lata temu. (Wówczas jednak nie wyglądało to jak szczęśliwy traf, bowiem wiekszość ludzi myślała, że zwariowalem!)

Wszystkie stworzone rzeczy są nietrwałe, lecz jedne są bardziej nietrwałe od innych. Każdy system myśli, _który nie uznaje żadnych ograniczeń_, może przejawiać się jedynie poprzez ekstremalnie nietrwałe twory. To właśnie jest wielkie oskarżenie rzucone w stronę Materializmu i jego potomstwa, współczesnej ekonomii, że nie _uznają żadnych ograniczeń_ i, co więcej, nie byłyby w stanie ich zaobserwować, nawet gdyby było inaczej.

Granice nałożone przez siebie, dobrowolne powstrzymywanie się, świadome ograniczenia - to są siły zarówno dające, jak i podtrzymujące życie. Nowa Ekonomia, której tak bardzo potrzebujemy, bazowałaby na uznawaniu.

- że ekonomiczny postęp jest zdrowy tylko "do pewnego stopnia";
- że komplikowanie życia dopuszczalne jest tylko "do pewnego stopnia";
- że pogoń za efektywnością czy produktywnością jest dobry tylko "do pewnego stopnia";
- że eksploatacja nieodnawialnych zasobów jest mądre tylko "do pewnego stopnia";
- że specjalizacja jest kompatybilna z ludzką naturą tylko "do pewnego stopnia";
- że stawianie "metody naukowej" nad zdrowy rozsądek jest znośne tylko "do pewnego stopnia";

i tak dalej, i tak dalej, pamiętając o tym, że wszystkie te "punkty" leżą znacznie niżej na skali niż większość ludzi jest skłonna przyznać.

Tak, w rzeczy samej, Nowa Ekonomia byłaby istnym "Statutem Ograniczeń" - a to oznacza "Statut Wyzwolenia".

W tamtym czasie - to jest w lutym 1955 - podsumowalem swoje rozważania buddyjską formułką: "Niechaj Wszystkie Istoty Będą Szczęśliwe." Jakże nieszczęśliwe one się stały od tamtych "trudnych czasów", ponad 20 lat temu!

Logika prostolinijna jest prosta; komputery bardzo dobrze sobie z nią radzą. Jeśli chodzi o ludzkość, najbardziej kreatywnymi stworzeniami są małe dzieci: Są one cudownie, niemal niezawodnie, _logiczne_. "Więcej znaczy więcej, a mniej znaczy mniej" - nie ma tu miejsca na wątpliwości. Wraz z wiekiem stajemy się dojrzalsi (acz nie wszystkich to dotyczy!) i jesteśmy w stanie _wznieść się ponad_ prostolinijną logikę, co nie oznacza jednak, że ją tracimy, ale trzymamy ją w jej własnym, skromnym miejscu. I wtedy właśnie (chyba że mamy do czynienia ze _wstrzymanym rozwojem_) jesteśmy w satnie dostrzec, że _mniej może znaczyć więcej_ - istotnie, mniej naprawdę oznacza więcej, gdy jako przeciętny Amerykanin konsumujesz pięćdziesiąt razy więcej od przeciętnego Hindusa.

Czemuż to mówiny o tych materialistycznych błahostkach? Ano dlatego, iż prostolinijna logika często staje na drodze _Prawdzie_. Nasze życia tworzone są, tudzież, szpecone, przede wszystkim poprzez nasze osobiste oraz ponadosobiste relacje. Przez "osobiste" należy rozumieć nasze relacje z mężem, żoną, dziećmi, krewnymi, przyjaciółmi, znajomymi, itp. Przez "ponadosobiste" zaś nasze relacje z Celami, Zamiarami, Aspiracjami, Ideałami, "Mocami", "Pryncypiami" - _Bogiem_.

Logika niewiele robi dla naszych osobistych i ponadosobistych relacji. Jest jednak, mimo wszystko, nieodzownym narzędziem w naszych _materialnych_ relacjach - jak nie dopuścić wilka do drzwi i jak zapewnić sobie choć odrobinę materialnego bezpieczeństwa w tym niepewnym świecie.

Istnieje więc niezaprzeczalna, prostolinijna logika, która jest nam potrzebna do życia. Ale istnieje również pewien rodzaj _zakrzywionej_ logiki - dzięki której rzeczy wymagają "środków" bo inaczej zamieniają się w swoje przeciwieństwa - aby życie miało sens.

_I wtedy, nagle, staje się możliwe, że mniej znaczy więcej._

Nie ma większej radości w życiu niż odkrycie (co w tym kontekście nazywam) _zakrzywionej logiki_. Mniej znaczy więcej ma moc _wyzwolenia Ciebie_. Im mniej potrzebujesz, tym mniej musisz się martwić; a im mniej jest zmartwień, tym większe prawdopodobieństwo, że lepsze są twoje osobiste i ponadosobiste relacje. Nie _musisz_ dołączać do wyścigu szczurów; nie _musisz_ odnosić wielkiego sukcesu finansowego. Jeśli podniosą podatek od tytoniu, a Ty nie potrzebujesz tytoniu - czym tu się martwić?

Życie na tej ziemi nie polega na _konsumowaniu tak dużo, na ile nas stać_, ale na kilku bardzo prostych rzeczach, które można wyrazić w bardzo prostych słowach, takich jak:

- Czyń innym to, co chcesz, aby inni czynili Tobie;
- Kochaj bliźniego swego, jak siebie samego;
- Sprawdzaj wszystko; trzymaj się tego, co dobre.

Po co owijać w bawełnę? O _to_ właśnie chodzi w życiu. _Więcej znaczy więcej_ stoi temu na przeszkodzie. _Mniej znaczy więcej_, mimo że brzmi absurdalnie, może wskazywać drogę. Potrzebujemy naprawdę niewiele i dlatego każdy system oparty na dobrej woli może nam to zapewnić. Wynika z tego, że nie tyle chodzi o "system", co o dobrą wolę właśnie - a ta zależy od naszego wewnętrznego zrozumienia.

VandenBroeckowie wykonali wspaniałą pracę dla dobra nas wszystkich. Ta antologia pokazuje, co najmniej, że gdy będziemy układać nasze życia zgodnie z zasadą _dobrowolnej prostoty_, znajdziemy się w doborowym towarzystwie.

E. F. Schumacher \
1978

---

<sup>1</sup> W. Shakespeare, _Makbet_, przekł. A. Libera, _Noir sur Blanc_, Warszawa 2002
